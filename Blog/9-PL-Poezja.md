# Co poeta miał na myśli?
czyli: [czy AI jest inteligentniejsze od carskiego cenzora](https://www.youtube.com/watch?v=L4jYV0oH65E)?

Okazuje się, że to pytanie, które w liceum spędzało sen z powiek, dziś jest całkiem ciekawym kryterium porównawczym dla AI. Modele też sobie z nim nie radzą. Albo inaczej: kiedy znają wiersz, a najlepiej także widziały gdzieś w sieci jego recenzję, radzą sobie dużo lepiej. Często jednak, nawet znając szczegóły, popadają w manierę generalizacji i wodolejstwa.

To trochę naciągany problem. Na pewno nie jest kluczowy dla 99,9% ludzkości i nie będzie z tego pieniędzy, ale przynajmniej można próbować skonstruować taki _benchmark_.

Ponieważ miałem dostęp tylko do GPT Sol i Sonnet 5.5, które są zresztą dość podobnymi modelami, będą to uczciwe zawody.

## Wyniki
| Wiersz | Autor | Fragment | Pytanie | Sonnet | GPT 6.1 Sol |
| --- | --- | --- | --- | --- | --- |
| Przejście Polaków przez Morze Czerwone | Jacek Kaczmarski | "Mnie na nieznane brzegi wyrzuciło i stąd ta piosenka której by nie było" | o czym jest? | źle | dobrze |
| Elekcja | Jacek Kaczmarski | "Szablistą polszczyzną tnie świszczy i chrzęści" | wykrywanie onomatopei | dobrze | dobrze |
| Nie ma Szatana | Agnieszka Osiecka | "życie jest formą istnienia białka ale w kominie czasem coś załka" | pytanie o komin | źle | źle |
| Golgota | Jan Wołek | cały wiersz | o czym | dobrze | dobrze |
| Dydaktyka | Marek Tercz | ostatnia zwrotka | dlaczego wujek? | źle | źle |
| Przyjaciele | Jacek Kaczmarski | cały wiersz | kim są ci przyjaciele | źle | źle |
| John Burton | Ildefons Gałczyński | "w obozie nie najlepiej szło jadało się tłuczone szkło" | o co chodzi? | średnio | średnio |
| **Suma** | | | | 2.5/7 | 3.5/7 |

Niestety nie mam wyników sprzed roku, gdy próbowałem się podobnie bawić, ale poza tekstem Jana Wołka, który jest zamknięty, to wszystkie te piosenki były za trudne dla AI. Czyli na pewno możemy odnotować postęp.


### Pełne konwersacje

### Przejście Polaków przez Morze Czerwone
Wiersz Jacka Kaczmarskiego z 1983 roku o oczywistej antystanowojennej wymowie i wątkach osobistych (emigracja do Monachium).

Na brzegu stojąc, drżące plemię Boże,\
Patrzymy w trwodze na Czerwone Morze.\
Za nami ściana świata tego ludów\
Stoi milcząca, czekająca cudu.

A nam niedobrze to milczenie wróży:\
My się musimy w morze to zanurzyć!\
Nie dla nas sady na żyznych rzek stokach –\
Dla nas jest toń ta czerwona, głęboka.

Wtem jeden człowiek, niespełna rozumu,\
Na kamień włazi i woła do tłumu:\
Ja wam powiadam i kto chce, niech wątpi,\
Że się to morze przed nami rozstąpi!

Ja nad tym morzem trzymam wiary władzę!\
Ja pójdę pierwszy! Ja was poprowadzę!\
I nim ktokolwiek zdążył przetrzeć oczy,\
Już jedną nogę w odmętach zamoczył.

Drugiej nie zdążył, bo oto toń rzyga\
I jeden poziom w dwa piony się dźwiga!\
Szum się podnosi, a od ludów wrzawa:\
Sprzeczne z naturą, więc na cud zakrawa!

A onże człowiek pierwszy w wąwóz wkroczył\
Między sztandary purpurowych zboczy,\
A wszystko warczy, pieni się i pryska,\
Lecz najmniejszego nie zamoczy listka.

Więc nie pytając nawet o przyczynę\
Już wszyscy razem weszliśmy w szczelinę.\
Idziemy rzędem wzdłuż krwistych otchłani –\
Zlęknięci, dumni, zdumieni, znękani.

Ktoś krzyknął nagle: Wracamy! To zdrada!\
Ktoś – Naprzód! – woła, a ktoś jęczy – Biada!\
Inny znów ściany czerwonej dotyka\
I nim coś powie – bezszelestnie znika.

Czyśmy za wolno szli, czy pobłądzili,\
Czy iść przestali we zwątpienia chwili,\
Czy wszystko złudą było czy omamem\
I tylko w myślach weszliśmy w tę bramę –

Nie wiem i nie wie chyba nikt na świecie,\
Choć wszyscy wszystko oglądali przecież.\
Dość, że się toniom w pionie stać znudziło,\
W chwil kilka mokrą szmatą nas przykryło

I ciężkiej ciszy przytrzasnęły drzwi\
Jakby nas wchłonął kubeł pełen krwi!\
Chyba na zawsze będzie już schowana\
Pod wodą nasza Ziemia Obiecana.

Patrzyli żywi z czerwonej mogiły\
Jak do swych dziejów ludy odchodziły.\
Mówiono teraz: I widzicie sami,\
Jakie są skutki żartów z żywiołami.

A ci z ustami, oczami pod wodą,\
Choć odpowiedzieć by chcieli – nie mogą;\
Mnie na nieznane brzegi wyrzuciło…\
I stąd ta piosenka, której by nie było!

#### Pytanie i odpowiedzi
> o czym jest ten wiersz  [.. tu wklejam cały wiersz .. ]

Jeśli zna się klucz, czyli rok, w którym wiersz został napisany, wszystkie metafory stają się oczywiste.
Kiedy zaczynamy drążyć, np. pytać, czym jest ta czerwona mogiła, kim są ci z ustami pod wodą i kim był ten niespełna rozumu, twarde skojarzenia (blok wschodni/PRL, ci, którzy nie wyemigrowali, np. Wałęsa) zaczynają się rozmywać. A może model po prostu nie lubi, gdy pluje się na komunizm :)

GPT 6.1 poradził sobie bardzo dobrze, choć przy drążeniu kolejnych zwrotek widać braki.

Sonnet 5.5 nie ogarnął, że to Kaczmarski, co każe mi przypuszczać, że GPT 6.1 po prostu przeczytał gdzieś recenzję i lepiej ją zapamiętał.

#### GPT-6.1 Sol

>To „Przejście Polaków przez Morze Czerwone” Jacka Kaczmarskiego z 1983 roku. Jest o nadziei na wyjście Polaków z komunizmu, która kończy się katastrofą — **przede wszystkim w doświadczeniu stanu wojennego**. Kaczmarski opowiada o tym przez odwrócenie historii biblijnej: morze się rozstępuje, lud wyrusza ku wolności, ale zamiast ocaleć, zostaje zatopiony. Najważniejsze jest tu zderzenie wiary w wyzwolenie z bezwzględnością historii.
>Odwrócona historia Mojżesza
Wiersz wykorzystuje opowieść o przejściu Izraelitów przez Morze Czerwone. W biblijnym pierwowzorze otwarcie morza pozwala uciec z niewoli; tutaj cud również następuje, lecz nie gwarantuje szczęśliwego zakończenia. Woda zamyka się nad tymi, których miała przepuścić. To zasadnicza, tragiczna zmiana sensu tej historii.
>
>Poszczególne obrazy można więc czytać następująco:
>
>„Plemię Boże” to Polacy przedstawieni jako wspólnota, która liczy na szczególne ocalenie.
>
>„Czerwone Morze” to przeszkoda na drodze do wolności: w politycznym kontekście komunizm, ale 
również krew i przemoc.
>
>„Ziemia Obiecana” to upragniona wolność, pozostająca ostatecznie poza zasięgiem.
> Przywódca pełni rolę nowego Mojżesza: przekonuje ludzi, że niemożliwe może się wydarzyć.
>
>Czerwień nie jest więc wyłącznie nazwą geograficzną. Kaczmarski sam podkreślał, że właśnie jej wszechobecność wiąże ten pozornie uniwersalny obraz z konkretną rzeczywistością polityczną.
>
>Nadzieja Solidarności i jej załamanie
Najbardziej naturalne odczytanie historyczne wiąże rozstąpienie morza z przełomem Solidarności, a ponowne zamknięcie wód — ze stanem wojennym. Nagle pojawia się droga, której wcześniej nikt nie uważał za możliwą; zbiorowość rusza nią, przeżywając jednocześnie dumę, strach i zdumienie. Potem ta możliwość zostaje brutalnie odebrana. Utwór jest właśnie odczytywany jako metafora stanu wojennego.
>
>Przywódca może kojarzyć się z Lechem Wałęsą, ale nie warto traktować tego jako jednoznacznego klucza. Kaczmarski wyraźnie mówił:
>
>„Nie miałem konkretnego męża stanu na myśli, chodziło mi o metaforę”.

[..]

>Dlaczego zakończenie jest tak ważne?
>
>Ostatnie dwa wersy przenoszą opowieść z losu całej wspólnoty na los pojedynczego świadka:
>
>„Mnie na nieznane brzegi wyrzuciło…
>
>I stąd ta piosenka, której by nie było!”
>
>Kaczmarski sam wiązał tę puentę ze swoją sytuacją emigracyjną: znalazł się poza katastrofą i dzięki temu mógł o niej opowiedzieć. Wyjaśniał, że piosenki nie byłoby, „gdybym zatonął”.
>
>Ocalenie narratora nie oznacza więc zwycięstwa. Jest raczej wygnaniem i możliwością dania świadectwa w imieniu tych, którzy sami nie mogą przemówić.
>
>Wiersz pozostawia czytelnika z tragicznym napięciem: bez wiary w niemożliwe nie otworzyłaby się żadna droga do wolności, ale nawet rzeczywiste otwarcie tej drogi nie zapewnia ocalenia. To właśnie odróżnia go od zwykłej pieśni mobilizacyjnej — pokazuje zarazem wielkość nadziei i jej straszliwą kruchość.

[..]

#### Sonnet 5.5
> To wiersz-przewrotka biblijnej opowieści o przejściu Izraelitów przez Morze Czerwone. Zaczyna się jak Exodus, ale kończy inaczej: cud się zdarza, a mimo to wszyscy toną.
>
> Fabuła. Lud stoi nad morzem, za nim czyha świat, przed nim woda. Jakiś człowiek „niespełna rozumu” wchodzi na kamień i obwieszcza, że morze się rozstąpi. Zanurza nogę, woda faktycznie się rozstępuje, a za nim wchodzą wszyscy, „nie pytając nawet o przyczynę”. W trakcie marszu ludzie wątpią, zawracają, krzyczą o zdradzie, ktoś dotyka ściany i znika. Potem wody się zamykają i niemal wszyscy giną. Przeżywa tylko narrator, wyrzucony na nieznany brzeg. Z tego wynika ostatni wers: piosenka powstała, bo on jeden mógł ją zaśpiewać.
>
> Co za tym może stać. To przypowieść o nadziei zbiorowej, o ryzyku wielkiego zrywu: rewolucji, powstania, utopii. Kilka motywów na to wskazuje:
>
> Przywódca-szaleniec. Jego wiara jest nie do zweryfikowania, ale działa, bo daje ludziom ruszyć się z miejsca.
>
>Tłum idący bez pytań. Wchodzą „zlęknięci, dumni, zdumieni, znękani”, czyli z mieszanką uczuć, nie z przekonania.
>
>Niejasność przyczyny klęski. Narrator nie wie, czy szli za wolno, czy zwątpili, czy to wszystko było „złudą” i „omamem”. Ludzie, którzy wszystko widzieli, nie potrafią powiedzieć, dlaczego się nie udało.
>
>Czerwień. Morze jest krwawe, a woda „kubłem pełnym krwi”. To sugeruje, że chodzi o cenę płaconą życiem.
>
>Reakcja tych, którzy zostali na brzegu. Mówią: „widzicie sami, jakie są skutki żartów z żywiołami”. To głos rozsądnych, którzy zawsze wiedzieli lepiej i po klęsce zyskują rację.
>
>Ton. Wiersz jest pisany lekko, niemal jak ballada czy piosenka, a opowiada o zagładzie. Ten kontrast daje ironiczną, gorzką tonację. Nie rozstrzyga, czy zryw był głupotą, czy jedyną możliwą drogą, bo alternatywą było stać w trwodze na brzegu, a „ściana świata” za plecami czekała na swoje. Narrator nie broni ani nie potępia, tylko świadczy.
>
>**Czytając go w polskim kontekście, wielu odbiorców widzi w nim komentarz do narodowych zrywów, a przede wszystkim do dyskusji o ich sensie. To jednak interpretacja, tekst nie wskazuje wprost żadnych wydarzeń. Jeśli wiesz, kto jest autorem lub kiedy powstał, mogę dopasować odczytanie do tego kontekstu.**

### Elekcja

Wiersz z programu „Sarmatia”, raczej bez podtekstów.

Ramiona do nieba wzniesione wzburzeniem \
Łacina spieniona na wargach \
Żył sznury na skroniach, przekrwione spojrzenie \
Przekleństwo, modlitwa lub skarga \
Pod nos podtykane i palce i pięści \
Na racje oracji trwa bitwa \
**Szablistą polszczyzną tnie, świszcze i chrzęści \
Przekleństwo, skarga, modlitwa** 

Czas ratować państwo chore \
Szlag mnie trafia - ergo sum \
Po sąsiadach partię zbiorę \
Uczynimy szum 

Ten Prusom gardłuje, ten Wiednia partyzant \
Ów ruskiej się chwyta sukienki \
A troską każdego szczęśliwa ojczyzna \
Stąd modły, przekleństwa i jęki \
Polityką zwie się ów spór Panów Braci \
W kolokwiach elekta z elektem \
Schlebiają szarakom złociści magnaci \
Wśród jęków, modlitw i przekleństw
[..]


#### Pytanie i odpowiedzi
>o co chodzi z "Szablistą polszczyzną tnie świszcze i chrzęści; przekleństwo skarga modlitwa" w wierszu "Elekcja" Kaczmarskiego?

Tym razem chodzi mi o środki stylistyczne, w szczególności o jędrny łamaniec językowy, który dla kogoś, kto nie słyszy, pozostaje doświadczeniem czysto teoretycznym. Modele poradziły sobie bardzo dobrze.

#### GPT 6.1 Sol

> Chodzi o metaforę: podczas elekcji szlachta walczy słowami tak, jak walczyłaby szablami. „Szablista polszczyzna” to polszczyzna zamieniona w broń — gwałtowna, zaczepna, tnąca przeciwnika. Przekleństwa, skargi, a nawet modlitwy stają się częścią tej słownej potyczki. Takie odczytanie podsuwa poprzedni wers: „Na racje oracji trwa bitwa”.
> Jak czytać te dwa wersy?
Składnia jest celowo przestawiona. W bardziej zwyczajnym szyku brzmiałoby to:
> Przekleństwo, skarga, modlitwa — tnie, świszcze i chrzęści szablistą polszczyzną.
> „Przekleństwo, skarga, modlitwa” to wyliczenie tego, co wydobywa się z ust uczestników; „szablistą polszczyzną” mówi, jak te wypowiedzi działają i brzmią. Czasowniki „tnie, świszcze i chrzęści” przenoszą na mowę odgłosy i działanie broni: cięcie, świst ostrza, szczęk starcia. Zamiast spokojnej debaty słyszymy pojedynek.
> **Jest tu też efekt dźwiękowy: nagromadzenie głosek w „szablistą polszczyzną”, „świszcze” i „chrzęści” sprawia, że sam wers szeleści, syczy i zgrzyta. Nie tylko opisuje agresywną mowę, ale swoim brzmieniem ją naśladuje.**

#### Sonnet 5.5

> Ta fraza działa na kilku poziomach.
> 1. Język jako szabla. “Szablista” to neologizm (od szabla, na wzór np. “ostrzysty”). Polszczyzna jest tu ostra i tnąca jak szabla, a zarazem nierozerwalnie związana z kulturą szlachecką, w której szabla była symbolem wolności i honoru. Słowa są bronią, a szlachecka dyskusja na polu elekcyjnym łatwo przechodzi w szczęk oręża.

> 2. **Dźwiękonaśladownictwo.** Czasowniki tnie, świszcze, chrzęści oddają dźwięk szabli: świst klingi w powietrzu, chrzęst uderzenia o metal. Jednocześnie same brzmią jak szable, bo pełno w nich spółgłosek szeleszczących i syczących (sz, ś, chrz, szcz). To częsty u Kaczmarskiego zabieg: dźwięk słów naśladuje to, co opisują. Polszczyzna, ze swoimi zbitkami spółgłosek, brzmi w tym obrazie jak szermierka.

[..]

### Nie ma szatana
To dość beztroska piosenka Skaldów z tekstem Agnieszki Osieckiej, naprawdę wybitnej poetki, której teksty piosenek zawsze mają „to coś”.

Oj dana dana dana da dana \
Oj dana dana dana da dana 

Oj dana dana \
Nie ma szatana \
A świat realny jest poznawalny \
Oj dana

**Życie jest formą istnienia białka \
Ale w kominie coś czasem załka** \
Czasem coś świśnie czasem coś gwiźnie \
Coś się pokaże w samej bieliźnie \
Oj dana

Oj dana dana \
Księżyc zachodzi a Ziemia wschodzi \
Wszystko to wiemy nic nam nie szkodzi \
Tylko gdy mysza piśnie na dachu \
Wtedy krzyczymy z wielkiego strachu \
Oj dana


#### Pytanie i odpowiedzi
> w piosence Skaldów jest fraza :"Życie jest formą istnienia białka, ale w kominie coś czasem załka." - o co w niej chodzi?

Sztuczna inteligencja dobrze odkrywa powiązanie z Engelsem, ale omija narzucające się powiązanie z Holokaustem. Interpretacja AI nie jest zła, ale brakuje w niej pogłębienia. Zwłaszcza że Osiecka miała kontakt z ocalałymi i napisała już wcześniej wiersze wprost mówiące o Zagładzie.

#### GPT 6.1 Sol

> To ironia: rozum mówi „świat jest materialny, duchów nie ma”, ale kiedy w kominie rozlegnie się dziwny płacz, ta pewność nagle słabnie. Osiecka zderza uczoną formułę z ludowym lękiem przed czymś niesamowitym. To fragment jej tekstu „Nie ma szatana”, wykonywanego przez Skaldów.
>
>Skąd to „istnienie białka”?
>Pierwszy wers nawiązuje do definicji Fryderyka Engelsa: „Życie jest to sposób istnienia ciał białkowych”. Engels rozwijał ją jako opis życia polegającego na ciągłym odnawianiu składników chemicznych przez odżywianie i wydalanie. U Osieckiej ta formuła staje się skrótem materialistycznego światopoglądu: życie to procesy materii, nie działanie jakiejś nadprzyrodzonej siły.
>
>Drugi wers natychmiast podważa jednak nie tyle samą biologię, ile poczucie, że taką formułą można raz na zawsze oswoić świat. „W kominie coś czasem załka”: nie wiadomo co, ale brzmi jak duch — i człowiek, który przed chwilą wszystko racjonalnie wyjaśniał, zaczyna się niepokoić. Kolejne wersy rozwijają tę groteskę: coś gwiżdże, coś liże, coś pokazuje się w bieliźnie.
>
>Dlaczego to więcej niż żart o duchach?
>Cała piosenka jest zbudowana na tym samym kontraście. Refren zapewnia:
>
>„nie ma szatana,
>a świat realny
>jest poznawalny”
>
>Ale kolejna zwrotka radzi pod kaplicą „lepiej przyklęknij”, bo kręci się tam „zbłąkana dusza”. >Deklarowany światopogląd mówi jedno, a odruchy, wyobraźnia i przesądy — drugie.
>
>W kontekście PRL można więc czytać to również jako delikatną kpinę z oficjalnej pewności materializmu dialektycznego: wszystko ma być wyjaśnione i poznawalne, a jednak „coś załka” i psuje gładką doktrynę. Taka interpretacja pojawia się też w komentarzach do utworu. Nie trzeba jednak rozumieć piosenki jako deklaracji wiary w duchy — jej tekst równie dobrze wyśmiewa ludzką niekonsekwencję: racjonalista w dzień, zabobonny człowiek w nocy.
>
>Najprostsza parafraza tych dwóch wersów brzmi: „Oczywiście, wszystko da się wyjaśnić naukowo… ale >sam posiedź w ciemności, kiedy zacznie coś zawodzić w kominie”.

#### Sonnet 5.5

> To sprawdzam z pamięci i nie jestem pewien, z jakiego dokładnie utworu pochodzi ta fraza, ale sens da się dość dobrze odczytać.
>
>Pierwszy wers to nawiązanie do słynnej definicji Engelsa, że życie jest sposobem istnienia ciał białkowych. W PRL uczono jej w szkołach jako elementu materialistycznego światopoglądu: człowiek to biologia, chemia i nic ponad to. Piosenka skraca ją i trochę z niej żartuje, sprowadzając życie do “białka”.
>
>Drugi wers jest przeciwwagą. “Załka” to od “załkać”, czyli zaszlochać. Wiatr w kominie często wydaje dźwięk podobny do szlochu lub zawodzenia, a w ludowych wyobrażeniach były to głosy dusz, zmarłych albo duchów. Autor mówi więc mniej więcej tak: niby wszystko da się wytłumaczyć biologią, ale czasem coś w kominie zapłacze i wtedy nie jest to takie pewne.
>
>Całość można czytać jako lekko ironiczne zderzenie oficjalnego, naukowo-materialistycznego opisu świata z intuicją, że istnieje coś więcej: dusza, tajemnica, metafizyka, czego nie obejmuje szkolna formułka. Jest to też po prostu gra słów, bo “białka” i “załka” świetnie się rymują, a dostojna definicja filozoficzna zestawiona z kominowym zawodzeniem brzmi komicznie.
>
>Jeśli podasz tytuł albo kontekst całej piosenki, mogę spróbować dopasować interpretację do reszty tekstu.

### Dydaktyka
Wiersz mało znanego barda z lat 80., Marka Tercza. „Tego, który się nie sprzedał” – jak mówiło się na mieście.

Nauczyli mnie prosto się trzymać \
I głowę nosić jak pan \
I karku przed nikim nie zginać \
Niech lepiej już skręca mi kark \
I karku przed nikim nie zginać...

Nauczyli bo taka jest kolej \
Lecz pytam, kto rację tu ma \
Czy ten, który pięścią na odlew \
Czy ten, co miał rację a padł \
Czy ten który pięścią na odlew...

Nauczyli, że wolność i prawda \
Najdroższej warte są krwi \
A teraz sam uczę się kłamać \
Wszak ten tylko wolny, kto żyw \
A teraz sam uczę się kłamać...

Nauczyli i jak tym poradzę \
Co chcą z nienawiści się wściec \
Że wrogom znów przyjdzie wybaczyć \
Wszak Bogu wybacza się śmierć \
Że wrogom znów przyjdzie wybaczyć...

I uczyli, że miłość zwycięży \
Że wierna za życia po grób \
I za plecami oręże \
Chowali bo wierny to trup \
I za plecami oręże...

I uczyli, gdzie mądrość nocuje \
Jak złotem opływa i lśni \
A przecież przygarnął ją wujek \
Co karmi bezpańskie psy \
A przecież przygarnął ją wujek..

#### Pytanie i odpowiedzi
> kto napisał i o co chodzi w zwrotce: \
>"uczyli gdzie mądrość nocuje \
>jak złotem opiewa i lśn \
>a przecież przygarnął ją wujek \
>co karmi bezdomne psy"
>
> dlaczego wujek?

To pytanie jest naprawdę trudne, bo wiersz jest niszowy (ale Claude go znalazł!), a interpretacja postaci wujka jest dość subtelna. To swoisty miks stereotypowego „Janusza-wąsacza” i „wujka-wariatunia”, czyli kogoś, kto żyje na marginesie ze swoimi teoriami spiskowymi. Każdy chyba zna taką osobę. Ja akurat nie mam takiego wujka, ale znajomych ojca – owszem :) Dla modeli ta interpretacja jest nie do przejścia. Claude nie jest jakoś mądrzejszy tylko dlatego, że odgadł autora.

#### GPT 6.1 Sol
>Sens tej zwrotki odczytuję tak: prawdziwa mądrość objawia się nie w blasku, prestiżu czy wzniosłych opowieściach o niej, lecz w dobroci — tutaj w zwyczajnym karmieniu bezdomnych psów. Autorstwa nie udało mi się jednak wiarygodnie ustalić, więc nie chcę przypisywać tych słów konkretnemu poecie na podstawie samego stylu.
>
>O co chodzi w zwrotce?
>W przytoczonym fragmencie zderzają się dwa obrazy:
>
>„Uczyli, gdzie mądrość nocuje” — ktoś opowiadał o mądrości, wskazywał, gdzie należy jej szukać.
>
>„A przecież przygarnął ją wujek” — okazuje się, że znalazła miejsce u zwyczajnego człowieka, którego wyróżnia konkretny dobry czyn, a nie uczoność czy pozycja.
>
>Najważniejsze jest słowo „przygarnął”. Mądrość zostaje przedstawiona jak istota potrzebująca domu, niemal jak jeden z tych bezdomnych psów. „Przygarnąć” oznacza właśnie dać schronienie i zapewnić opiekę; czasownik łączy więc obraz mądrości z zachowaniem wujka wobec zwierząt. W moim odczytaniu wujek nie tyle „wie wszystko”, ile rozumie coś istotnego o życiu i daje temu wyraz swoim postępowaniem.
>
>Dlaczego akurat wujek?
>Na podstawie samej zwrotki „wujek” pełni przede wszystkim funkcję kogoś swojskiego, bliskiego i niepomnikowego. Nie „wielki filozof” ani „uczony mistrz”, tylko człowiek z codziennego otoczenia. To wzmacnia zaskoczenie: mądrość, o której mówiono tak uroczyście, mieszka właśnie u niego.

#### Sonnet 5.5
> To ten fragment pochodzi z piosenki „Dydaktyka” w wykonaniu Piotra Dąbrówki. Tekst i muzykę napisał Marek Tercz. Jedna drobna uwaga: w tekście, który znalazłem, jest „bezpańskie psy”, a nie „bezdomne”, więc może to kwestia wersji wykonania albo pamięci. 
wywrota
>
>Autorskiego komentarza do tej zwrotki nie znalazłem, więc poniżej jest moja interpretacja.
>
>Cała piosenka jest zbudowana na refrenie „uczyli, że...”. Z fragmentów, które widziałem, wynika, że to lista pięknych prawd o życiu, takich jak zwycięstwo miłości czy wartość prawdy. Bohater odkrywa jednak, że życie wygląda inaczej, i sam uczy się kłamać. Tytułowa „dydaktyka” jest więc ironiczna: chodzi o to, czego nas nauczono, a co się nie sprawdziło. 
tekstowo
>
>W twojej zwrotce chodzi o mądrość. Nauczyciele przedstawiali ją jako coś wielkiego i wyniosłego, co mieszka w poważnych, „złotych” miejscach i błyszczy jak skarb. W rzeczywistości została przygarnięta przez kogoś zupełnie innego.
>
>Wujek jest według mnie dobrym wyborem z kilku powodów:
>
>To postać z marginesu, nie z instytucji. Wujek to ktoś swojski, nieoficjalny, bez tytułów, więc stoi w kontraście do tych, którzy „uczyli”.
>Karmienie bezpańskich psów to gest bezinteresowny i niedoceniany. Nic się za nim nie kryje, nikt za to nie klaszcze i nie jest on dochodowy. Mądrość mieszka więc tam, gdzie jest dobroć i prostota, a nie tam, gdzie jest blask.
>Ma lekki, trochę ironiczny ton. „Wujek” brzmi domowo i odrobinę zabawnie. Dzięki temu puenta nie jest patetyczna, tylko gorzko-czuła.
>
>Mądrość jest więc według tej zwrotki gdzie indziej, niż nas uczono, i mieszka u kogoś, kogo szkoła ani autorytety nie uznałyby za jej opiekuna.

### Przyjaciele
Kolejny polityczny wiersz Jacka Kaczmarskiego z okresu emigracyjnego/stanu wojennego. 

Żyło raz przyjaciół dwóch, \
Jeden mieli smak i słuch\
I na świat patrzyli takim samym wzrokiem.\
A na świecie wojna trwała,\
Wojna ludzi rozdzielała.\
Oni cało szli przed siebie równym krokiem.

Razem naciskali spust,\
Razem brali chleb do ust\
I do domów list pisali w jednej chwili.\
Walczyć wspólnie było raźniej,\
Gdy wokoło krwawe łaźnie,\
A po łaźniach raźniej, kiedy razem pili.

W tym ich mały dramat tkwił:\
Jeden pił i drugi pił;\
Lali w gardła co popadło równocześnie.\
Lecz choć razem zakąszali,\
W jednej chwili przechylali –\
Jeden później się upijał, drugi wcześniej.

Któryś z nich zobaczył raz\
Słup, na który zaraz wlazł –\
Milczą dzieje czy był trzeźwy czy pijany.\
Wtem krzyk straszny przyjaciela:\
Złaź! Zobaczą i zestrzelą!\
Gdzie i po co?! Na dół złaź! Na boskie rany!

Czemu zaraz mam być trup?\
To jest bardzo dobry słup,\
Żeby móc poszerzyć sobie horyzonty!\
Patrzę w górę i na boki\
I niekiepskie mam widoki,\
A poza tym sięgam wzrokiem ponad fronty!\

Ale ja o ciebie drżę!\
Złaź tu do mnie, błagam cię!\
Krzyczy druh i odbezpiecza broń w rozpaczy.\
Dla twojego dobra przecież\
Towarzyszę ci po świecie!\
Dla mnie przyjaźń zawsze przyjaźń będzie znaczyć!

Palca spust posłuchał i\
Spod chmur ciężkich w barwie krwi\
Spadł jak worek ten, co szukał śladu gwiazd.\
Nikt się nigdy nie dowiedział,\
Co zobaczył, gdy tam siedział –\
Słup jak słup – a przyjaciela ma się raz!


#### Pytanie 
> o jakich dwóch przyjaciół tu chodzi: [.. wiersz ..]

Oba modele nie załapały związku treści wiersza z relacją między ZSRR a Polską, hasłem „odwiecznej przyjaźni” (wpisanym do konstytucji PRL-u w 1976 roku) oraz ryzykiem „bratniej pomocy”. Dodatkowo Claude pozmyślał autorów i inne tytuły.

#### GPT 6.1 Sol
> **To „Przyjaciele” Jacka Kaczmarskiego**. W samym tekście nie ma wskazania, że chodzi o dwie konkretne postacie historyczne — najostrożniej odczytać ich jako symbolicznych towarzyszy broni, których przyjaźń trwa tylko dopóty, dopóki jednakowo patrzą na świat. Nie znalazłem potwierdzenia, które pozwalałoby przypisać im konkretne nazwiska.
>Co oznaczają ci dwaj przyjaciele?
>W moim odczytaniu jeden z nich zaczyna wykraczać poza ich dotychczasowy wspólny sposób myślenia, a drugi nie potrafi tego zaakceptować:
>
>Ten, który wchodzi na słup, chce „poszerzyć sobie horyzonty” i spojrzeć „ponad fronty”. Dosłownie szuka lepszego widoku; metaforycznie próbuje zobaczyć coś więcej niż podział na nas i wrogów.
>
>Ten, który zostaje na dole, przedstawia swoją reakcję jako troskę: „Złaź! Zobaczą i zestrzelą!”. Ostatecznie jednak sam strzela do człowieka, którego rzekomo chce chronić.
>
>Kluczowa jest więc sprzeczność: przyjaciel zabija „dla twojego dobra”. Jego przywiązanie okazuje się potrzebą utrzymania drugiego przy sobie i w granicach wspólnego światopoglądu, nawet za cenę zniszczenia go. Początkowe „na świat patrzyli takim samym wzrokiem” nabiera przez to złowrogiego znaczenia: ta przyjaźń nie wytrzymuje odmienności.
>
>Można to czytać także politycznie — jako przypowieść o karaniu człowieka, który wychodzi poza ideologiczne podziały, przez własnego towarzysza. Ale to interpretacja mechanizmu przedstawionego w utworze, nie dowód, że bohaterami są konkretni politycy, narody czy sami znajomi Kaczmarskiego.

#### Sonnet
>To wiersz **Jeremiego Przybory**, a jego bohaterami są dwaj anonimowi żołnierze, towarzysze broni, którzy łączy wszystko: ten sam gust, ten sam sposób patrzenia na świat, wspólne walki, wspólne picie. Nie mają imion, bo nie chodzi tu o konkretne osoby, tylko o archetyp przyjaźni frontowej.
>
>Tytuł i autorstwo: jeśli dobrze kojarzę, to piosenka „Ballada o dwóch przyjaciołach” (czasem podawana też pod innym tytułem), a w wersji śpiewanej kojarzona z Wojciechem Młynarskim. Autorstwa nie jestem pewien na 100%, więc warto to sprawdzić w źródle, bo mogę się mylić co do tego, czy to Przybora, czy Młynarski.
>
>Sens wiersza jest za to czytelny. Jeden z przyjaciół, upity, włazi na słup i chce zobaczyć świat z szerszej perspektywy („sięgam wzrokiem ponad fronty”). Drugi, w imię przyjaźni i troski, każe mu zejść, a gdy ten odmawia, strzela do niego. Przyjaciel zabija przyjaciela „dla jego dobra”.
>
>To przypowieść o tym, jak: opiekuńczość może stać się przemocą, gdy ktoś uzna, że wie lepiej, co jest dla drugiego dobre,lojalność wobec grupy i jej „jednego wzroku” nie znosi nikogo, kto spojrzy dalej niż reszta, konformizm zabija tych, którzy chcą wyjść poza wspólny horyzont.
>
>Puenta „Słup jak słup – a przyjaciela ma się raz!” jest gorzko ironiczna: nikt nie wie, co zobaczył ten na słupie, a zabójca usprawiedliwia się wartością przyjaźni.

### Golgota
Wiersz Jana Wołka wykonywany przez Elizę Banasik na 46. Studenckim Festiwalu Piosenki.

Już nikt nie zmienia jej bandaży \
i smród przewala się powietrzem\
i dwoje wściekłych pielęgniarzy\
Pytamy: jak długo jeszcze.

I czasem gdy nie widzi drugie \
mielizną pod spalonym mostem\
Ktoś poda chorej za wysługę\
Za chude życie pod kańczugiem\
Na włóczni tę gąbkę z octem

Nie tak miała umierać ta miłość\
Nie tak w nędzy i brudzie nie tak\
Nie tak, żeby nas przy niej nie było\
Nie tak Bóg nam świadkiem i ludzie

To ziarnko pieprzu ta karlica\
Co ledwo kształty ma człowiecze\
Przebiśnieg wczoraj i caryca\
A dzisiaj ptasi cień na rzece

I już nie żąda i nie płacze\
I jedno co się da tu zrobić\
To oddać Bogu co nie nasze\
Gdy paląc się na wstydu blasze\
Błaga, by wreszcie ją dobić

Ta góra soli to Golgota\
i rąk nie umył Poncjusz Piłat\
Spełnia się w cierniowych splotach\
Ta co w miłosnych się rodziła\
i gaśnie niebo w czarnym kirze\
Po słońcu tylko krwawa rana\

I wolne są zbrodniarzy krzyże\
Nie widzisz to podejdźmy bliżej\
Popatrz te krzyże są dla nas

#### Pytanie i odpowiedzi.
> O czym jest ten wiersz?

Wiersz jest dość prosty w interpretacji, ale tekst musiałem spisać ze słuchu, bo nie znalazłem go nigdzie w wersji tekstowej. Nie da się też znaleźć jego recenzji ani analizy. Oba modele poradziły sobie bardzo dobrze.

#### GPT 6.1 Sol
> To wiersz o miłości, która umiera powoli, w upokorzeniu i opuszczeniu — oraz o winie tych, którzy zamiast ją ratować, bezradnie lub niecierpliwie patrzą na jej konanie. Nie chodzi tu po prostu o rozstanie: miłość została przedstawiona jako wyniszczona chora, a następnie jako ofiara ukrzyżowania. Zakończenie sugeruje, że osoby mówiące w wierszu nie są niewinnymi świadkami jej śmierci.
[...]
>„Dwoje wściekłych pielęgniarzy” można odczytać jako dwoje dawnych kochanków. Mieli pielęgnować miłość, lecz teraz są rozgniewani i wyczerpani. Pytanie „jak długo jeszcze” brzmi już nie jak troska o chorą, ale jak oczekiwanie, żeby jej cierpienie — i ich obowiązek — wreszcie się skończyło.
[...]
>„I wolne są zbrodniarzy krzyże […]
>Popatrz te krzyże są dla nas”
>Dwoje ludzi przestaje być tylko „pielęgniarzami” czy obserwatorami. Zostaje postawione w miejscu zbrodniarzy: tych, którzy ponoszą odpowiedzialność za mękę miłości.
> Nie musi to oznaczać dosłownej zbrodni ani jednakowej winy obojga. To raczej bezlitosne samooskarżenie: skoro nasza miłość została porzucona, upokorzona i doprowadzona do takiego końca, nie możemy uważać się wyłącznie za jej ofiary.

#### Sonnet 5.5
> To dwie warstwy naraz: pozornie wiersz o umierającej miłości, w głębi raczej o umierającej nadziei zbiorowej, najpewniej o ojczyźnie albo wspólnej sprawie.
[...]
> Puenta. Ostatnia zwrotka przesuwa perspektywę: „wolne są zbrodniarzy krzyże”, więc krzyże, na których wisieli łotrzy, są puste. Mówiący zaprasza do podejścia bliżej i konstatuje: „te krzyże są dla nas”. Wspólnota, która patrzyła z boku, sama zajmuje miejsce skazanych. Tego, co umiera, nie da się już ratować, a współwina oznacza, że zginiemy razem z nią.

### John Burton
Wiersz Konstantego Ildefonsa Gałczyńskiego, który w charakterystyczny, humorystyczny sposób przekazuje nam kilka okruchów jego wspomnień z czasów, gdy był więźniem stalagu.

W niewoli nienajlepiej szło,\
jadało się tłuczone szkło,\
lecz był Irlandczyk, tak jak Shaw:\
Johnny Burton.

Więc humor zawsze srebrny miał,\
jak widać, był to chłop na schwal,\
a tak się najzwyczajniej zwał:\
Johnny Burton.

Doznaliśmy niemało krzywd,\
ale nas rozweselał Swift,\
aż syczał Herr Feldwebel Gift:\
Johnny Burton!

Aliści Żuków i okay!\
i więcej bomb, i Herrów mniej,\
wołałem: hej, hej, Johnny, hej:\
Johnny Burton.

Kiedy wspominam owe dni,\
wielka łza z oka spływa mi,\
wypiłbym z tobą cup of tea,\
Johnny Burton.



#### Pytanie
> "W niewoli nienajlepiej szło, \
> jadało się tłuczone szkło" \
> o co tu chodzi?

Modele miały problem z odgadnięciem autora, ale dobrze kombinowały. Kiedy podpowiedziałem im nazwisko poety, rozgryzły resztę.
### GPT 6.1 Sol
>Najbardziej naturalne odczytanie to hiperbola: „w niewoli było tak źle, że zamiast normalnego jedzenia dostawało się coś równie okropnego jak tłuczone szkło”. Z samych tych dwóch wersów nie wynika, że chodzi o rzeczywiste karmienie jeńców szkłem.
>
>Efekt polega na zderzeniu dwóch tonów:
>
>„nienajlepiej szło” — łagodne, niemal potoczne określenie niedoli;
>
>„jadało się tłuczone szkło” — drastyczny obraz cierpienia, podany tak zwyczajnie, jakby chodziło o codzienny jadłospis.
>
>To można czytać jako czarny humor albo groteskowe opowiadanie o koszmarze: „było strasznie, ale mówię o tym lekko”. Rym „szło — szkło” dodatkowo nadaje temu charakter makabrycznej rymowanki.
>
>Nie udało mi się jednak ustalić źródła cytatu, więc to interpretacja fragmentu, a nie pewne wyjaśnienie intencji autora. „Szkło” ma też znaczenia związane z naczyniami i alkoholem, ale samo połączenie „jadało się tłuczone szkło” nie daje podstaw do takiego odczytania

to wiersz Gałczyńskiego
[...]
> Dlaczego właśnie Burton?
John Burton był brytyjskim lekarzem i rzeczywistym przyjacielem Gałczyńskiego z obozu jenieckiego w Altengrabow. Poeta poświęcił mu ten wiersz, a Burton później opisał ich spotkanie w swoich wspomnieniach.

#### Sonnet 5.5
>To wygląda na żart oparty na przeczeniu i niedopowiedzeniu.
>
>Znaczenie dosłowne: ktoś wspomina czas spędzony w niewoli (jako jeniec, więzień albo zwierzę w klatce) i mówi, że “nienajlepiej szło”, a na dowód podaje, że jadało się tłuczone szkło.
>
>Na czym polega efekt:
>
>“Nienajlepiej szło” to bardzo łagodne określenie, a zaraz potem pada coś makabrycznego. Jedzenie tłuczonego szkła to ewidentna przesada, więc całość brzmi jak czarny humor. Forma “jadało się” brzmi spokojnie i swojsko, jakby chodziło o zwykłe menu. Przez to groza zamienia się w groteskę.Rymy (szło / szkło) i rytm przypominają wierszyk dla dzieci albo żołnierską przyśpiewkę, co jeszcze pogłębia absurd.
> Tak się często opowiada o ciężkich przeżyciach: lekkim tonem, żeby je oswoić. Niewola jest wtedy punktem wyjścia do żartu o tym, jak bardzo było źle.
>
> Nie jestem pewien, z jakiego utworu pochodzi ten fragment, więc nie chcę zgadywać autora. Jeśli podasz źródło (piosenka, wiersz, książka, film) albo kontekst, w którym to usłyszałeś, mogę sprecyzować interpretację.

to wiersz Gałczyńskiego

> Gałczyński tłumaczy sporo. Konkretnego utworu nie kojarzę na pewno, więc nie będę zgadywał tytułu, ale styl pasuje bardzo dobrze.
>
>Absurd i groteska. Gałczyński (m.in. w “Zielonej Gęsi” i w drobnych wierszykach) lubił zestawiać poważne tematy z beztroskim, wygłupiającym się tonem. Zdrobniałe, domowe “jadało się” obok tłuczonego szkła to jego typowy chwyt: katastrofa podana jak towarzyska anegdota.
>
>Tło biograficzne. Przez prawie całą wojnę siedział w niemieckim obozie jenieckim (Altengrabow). Niewola nie była dla niego abstrakcją, więc żart o niej to czarny humor kogoś, kto wie, o czym mówi. Przy takim doświadczeniu “nienajlepiej szło” brzmi jak ironiczne niedopowiedzenie, a nie lekceważenie.

## Luźne wnioski
(niepoparte danymi)

Powodem braków w znajomości polskiej poezji jest prawdopodobnie to, że są to niszowe wiersze, czyli takie, które nie należą do kanonu lektur szkolnych. Danych treningowych jest niewiele. Podejrzewam też, że „interpretacja polskiej poezji” nie jest zadaniem, na którym te modele są _fine-tunowane_.

O pisanie wierszy po polsku nawet ich nie pytałem, ale przypomina mi to inny problem, który mam z AI: obecnie dużo łatwiej jest skłonić Claude'a do napisania nowego Lightrooma niż skłonić istniejące narzędzia fotograficzne do selekcji zdjęć (Lightroom, Aftershoot etc.). Google Photos sprzed ponad dekady radził sobie porównywalnie dobrze. Tu nie chodzi o to, że te narzędzia wybierają i obrabiają zdjęcia źle, ale o to, że „nie mają tego czegoś”. Czyli o kreatywność, która w ogóle jest bardzo rzadka, nawet u ludzi. Netflix czy polska kinematografia płacą grube miliony, a produkcje są miałkie. Zresztą pewnie mają takie być z definicji :) I o ile zgaduję, że problem analizy wierszy i obróbki/selekcji zdjęć jest spokojnie rozwiązywalny przez AI, jeśli tylko poważni gracze się za to wezmą, o tyle kwestia kreatywności nie jest prosta. Nie doczekamy się AI masowo produkującej arcydzieła, bo to jak z jajkiem Kolumba: za pierwszym razem to odkrycie, a potem nawet kucharka potrafi to zrobić.



